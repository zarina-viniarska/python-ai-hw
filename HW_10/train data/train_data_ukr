Подивіться на наші степи, долини, переліски.
Скільки тут краси, яка вона різноманітна!
Яке багатство барв, кольорів і відтінків!
Правий берег Дніпра горбистий.
Горби йдуть немов хвилями.
І чим далі хвиля, тим тонші, ніжніші барви накладає на неї сонце.
Подивіться на першу.
Тут можна розрізнити кожне дерево, навіть стебло соняшника.
Подивіться на другу хвилю.
Вона сіра, як отара овець у тумані.
Дерева на тих горбах здаються табунами гусей, що опустилися відпочити перед далекою дорогою.
А третя хвиля синя.
Вона схожа на пелюстки тендітних пролісків.
На ній уже можна тільки вгадати, а не розрізнити лісосмуги, прямокутники полів.
Усе це ховається в якомусь серпанку.
Серед величезного багатства української народної творчості народні прислів’я та приказки займають важливе місце.
Прислів’я та приказки становлять один вид поетичної творчості.
Це стислі художні вислови народу про різні життєві явища.
Вони є одним із найпоширеніших видів народної поетичної творчості, який побутував іще в сиву давнину і дійшов аж до нашого часу.
Народна поетична творчість є багатющим джерелом і для творчості письменників.
Художники слова з давніх часів використовували прислів’я та приказки для збагачення своєї мови.
Тарас Шевченко, Іван Франко, Леся Українка високо цінували мудрість народу, висловлену ним у його численних прислів’ях і приказках.
Ця золота скарбниця сповнена народної мудрості і духовності.
Дрібні осінні дощики зовсім не схожі на літні грози.
Восени дощі йдуть безперестанку.
Земля вже не просихає скоро.
Вітер дме постійно, далеко розносить стигле насіння дерев і трав.
Листя на деревах починає зрідка жовтіти ще наприкінці серпня.
У вересні ви помічаєте, як на все ще зеленій березі з’являються зовсім жовті, золотисті листочки.
Першою розвинулася береза.
Вона ж першою починає жовтіти.
З кожним днем усе більше й більше стає жовтого листя.
Незабаром і тремтлива осика стоїть уся червона, багряна, золотава, але поривчастий осінній вітер зриває і це останнє вбрання.
Він крутить у повітрі легким листям, устеляє ним мокру землю, яка збирається на зимовий спочинок.
Без кінця і краю зеленів степ під блакитним небом.
Вітер гуляв по соковитій траві, по шовковій тирсі й котив хвилі аж до обрію, де вони зливалися з хвилями Дніпра.
Степ цвів, ніби палахкотів від барвистих метеликів, джмелів, бджіл і комах. По зеленому полю ледь видно просувалися козацькі вартові.
Чорним шляхом на цілу милю йшло військо.
Воно вигравало полковими стягами, сотенними значками, козацькими жупанами, розшитими попонами, срібними руків’ями шабель.
Усе військо було на конях.
У козаків блищали очі.
Вони випромінювали радість, хоробрість і молодецьку відвагу.
На Запорозьку Січ козаки поверталися з перемогою.
Відбили вони охоту бусурманам нападати на українські землі.
День був ясний, сонячний та теплий.
Починалось бабине літо.
Надворі стояла суша.
Небо синіло, як улітку.
Сонце ходило на небі низько, але ще добре припікало косим промінням.
Тихий вітер ледве ворушився.
Над полем миготіло марево.
Половина листя на вербах уже пожовкла, але на тополях, на осокорах лист іще зеленів.
Тільки низька озимина навкруги току нагадувала про осінь.
Надворі летіло павутиння.
Усе синє небо було ніби засноване білими легкими шовковими нитками.
Проти сонця павутиння лисніло, наче легка літня біла хмара порвалася на небі.
Розпалась на нитки, на тонкі пасма та й полетіла на землю.
Жила в одному селі дівчинка Калинка.
Вона була дуже доброю та працьовитою.
Кожного дня ходила в ліс збирати цілющі трави.
Дорога була довгою, але не росло біля неї жодного деревця, щоб можна було перепочити в його прохолоді.
Тоді дівчинка викопала в лісі кущик і посадила біля дороги.
Виріс великий розлогий кущ, і кожний подорожній зупинявся біля нього та згадував добрим словом дівчинку.
І сам кущ назвали її ім’ям — калиною.
Розкажи мені про свій дім.
Той, що пам’ятає твої перші хиткі кроки і береже щорічні зарубки часу, залишені рукою матері на одвірку.
Розкажи про його запах – теплий сонний дух книжкових полиць, побитого шашелем креденса, жовтого супу з терпкою петрушкою.
Або, може, навпаки – бадьорі пахощі фарби, лаку, новизни; як же довго, чи не пів життя мріялося про власний дім! 
Розкажи про його скрипи і шерехи, тіні й залиті світлом кімнати, безтурботний сміх або надтріснуті голоси.
Голоси зненацька напівголосно заговорили про те, що, ймовірно, більше нічого не буде як раніше.
Насуплений, пошрамований, із заклеєними навхрест шибками, твій дім, беззахисний під час великої біди, тепер щосили намагається бути фортецею.
Десь у його нутрощах - у темному, незатишному підвалі - часто ховаються від обстрілів люди і домашні звірі.
А деколи дім здатен уміститися до розмірів валізи.
Всі ми тепер, мов ті равлики, знаємо ціну великих переселень.
Та головне – це місце сили і пам’яті роду.
З нього черпали снагу твої попередники, перемелені жорнами темних часів, – війнами, репресіями, боротьбою з двоголовою гідрою.
Їх ламали, а вони билися за право вижити й зберегти в собі свій дім.
От як і ми тепер. 
Я точно знаю, він вистоїть, виборсається, дочекається твого схвильованого вигуку: "Я вдома!".
А ти про все-все мені розкажеш.
Ми живемо у світі, де співіснує безліч ритмів: клепання коси, тупіт копит, і дзюрчання молока у відрі, і хлюпання морських хвиль, і перестук поїзних коліс, і цокання годинника.
Обдарований музикальним слухом, наш народ тонко відчуває всі ритми, тому й витворив близько трьохсот тисяч народних пісень, якими зачаровує весь світ.
Їх у нас сила-силенна на будь-який смак: хлопцям подавай “Ой на горі та й женці жнуть”, а дівчатам – “Цвіте терен”.
Американцям і не лише їм важко уявити Різдво без “Колядки дзвонів” – пісні, слова якої покладено на музику славетного українського композитора Миколи Леонтовича.
Наш “Щедрик” прикрашає такі всесвітньо відомі фільми: “Гаррі Поттер”, “Сам удома”, “Загублений у Нью-Йорку”.
А чи знаєте ви, що в космосі першою прозвучала українська пісня “Дивлюсь я на небо...”?
Понад півстоліття тому її виконав наш земляк – космонавт Павло Попович.
Напевно, автор пісні Михайло Петренко й не сподівався, що його творіння звучатиме аж за небом, де навіть сокіл не літає.
Наші пісні з будь-якими мотивами долають усі кордони без віз, бо в них – жива душа народу України.
Правила етикету з’явилися в глибоку давнину як розумні форми спілкування.
Та й досі істинним є твердження: якщо люди перестануть чинити за правилами, вони втратять людську подобу.
Цих правил, вироблених багатьма поколіннями, надзвичайно багато.
Наприклад, у Стародавньому Китаї їх налічували близько тридцяти тисяч. 
У кожного народу свої правила та традиції, зумовлені багатьма факторами: національною історією, психологією, політичним устроєм країни тощо.
Законодавцями етикету вважають англійців, які стверджують: справжня ввічливість усюди однакова, а вишукані манери породжуються здоровим глуздом і добросердністю.
Зрозуміло, важко перелічити всі життєві ситуації, у яких може опинитися людина.
Звичайно, дотримання етикетних норм пов’язане із загальною культурою людини, її самоусвідомленням, самоповагою та мірою шанобливого ставлення до інших.
Запорукою дотримання приписів етикету є самоконтроль.
У ході розмови треба повсякчас пам’ятати про необхідність контролю за всім: жестами, і інтонацією, і тоном.
Украй важливо володіти вмінням добирати продумані, відповідні до ситуації слова.
До речі, є перевірене часом слушне правило: немає напоготові доречної відповіді – краще промовчи.
Як стверджують філософи, потрібно навчися уважно слухати,спокійно відповідати та припиняти розмову, коли нічого більше сказати.